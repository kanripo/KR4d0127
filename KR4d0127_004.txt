# -*- mode: mandoku-view; -*-
#+TITLE: 給事集
#+DATE: 2015-08-24 23:55:34.790246
#+PROPERTY: ID KR4d0127
#+PROPERTY: BASEEDITION WYG    
#+PROPERTY: JUAN 卷四
<pb:KR4d0127_WYG_004-1a>¶
欽定四庫全書¶
　給事集巻四　　　　　宋　劉安上　撰¶
　　䇿問¶
　　　一¶
韓愈讀孟軻書然後知孔子之道尊聖人之道昜行也¶
今七篇具存學者服膺而讀之孔子之道何如其尊乎¶
聖人之道何如其昜行乎學者同是堯舜同尊孔孟雖¶
五尺之童知之也宰我曰夫子賢于堯舜逺矣堯舜聖¶
<pb:KR4d0127_WYG_004-1b>¶
之盛者也孔子果賢乎或曰門人之私言也以為私言¶
孟子何取焉孟子曰伯夷伊尹栁下恵皆古聖人也乃¶
所願則學孔子孔子與三子者班乎孟子獨學孔子何¶
也學者學為聖賢者也不知所以為聖賢而學也寧不¶
謬用其心乎願聞其說¶
　　　二¶
聖賢難知久矣自非聖人不能深考而詳辨之子貢方¶
人子曰夫我則不暇孔子非不能也蓋難之也昔孔子¶
<pb:KR4d0127_WYG_004-2a>¶
稱堯之文章舜之無為禹之無間然皆不言其聖太伯¶
之徳文王之文周公之才伯夷叔齊栁下惠之賢咸有¶
稱述而各不同孟子稱伯夷叔齊桞下惠皆古聖人也¶
稱孔子則信宰予之言以為賢于堯舜稱禹稷顔回則¶
曰同道孔孟所稱其有異同否西漢揚雄議論不詭于¶
聖人而漢之將相咸述品藻東漢班固博極群書至論¶
古今人則别為九等二子去取與孔孟異乎否也諸君¶
學古久矣試考聖人之所以推稱二子之所以優劣者¶
<pb:KR4d0127_WYG_004-2b>¶
如何¶
　　　三¶
天下未嘗無材也作而成之材不可勝用矣周之盛時¶
求賢用士處之以宜文武政事之材出焉詩曰濟濟多¶
士文王以寧此其效也天縱上聖聰明日躋厲精圖治¶
求賢如不及比詔大臣博訪人才因事審用處文學之¶
士于儒舘寘幹敏之士于寺監求心計之才于漕臺養¶
智勇之人于將帥可謂得養士用人之道矣然承平日¶
<pb:KR4d0127_WYG_004-3a>¶
乆四方之士雲蒸而雨至榮路既廣競進者衆賢否未¶
眀眞偽難别論辨之必有其方也或沉于下僚或隠于¶
遐逺無以汲引之卒困于無聞薦延之必有其道也人¶
材不同遇事乃見槩求其全則賢或有遺拘以常格則¶
用或不盡奬厲之必有其術廊廟議之熟矣諸君平居¶
討論亦及此乎願聞其說¶
　　　四¶
綱紀法度所以維持防範不可一日廢也主上大智深¶
<pb:KR4d0127_WYG_004-3b>¶
明厥理旋乾轉坤闔闢萬化緝熈既已大備告播罔不¶
是孚猶以為未也親灑宸翰申戒有官持循兢兢形于¶
詔令豈不以今日先務有在是乎乃者協賞罰明法令¶
嚴分守因官以察治因事以訓飭異論者息貪鄙者化¶
侵紊衝革者不得作可謂得持守之道矣于斯時也是¶
冝丕應徯志同寅協恭率職趨事以躋極治然而侵令¶
玩法狃于故習以干有司者尚時有之其故何哉今欲¶
内外小大之臣四方萬里之逺皆能體上之徳恪遵成¶
<pb:KR4d0127_WYG_004-4a>¶
憲謹守常彛毋紛更是圖毋茍玩是習不待勸沮咸廸¶
有功法令憲章永永無弊其尚何術以臻此歟諸君被¶
敎養懐經術習治體久矣願詳陳之將以其說獻焉¶
　　記¶
　　　望思亭記¶
某生十有九年先人奄棄諸孤業守緒餘能自樹立雖¶
不辱其身每念不及一日之養未嘗不追痛殞絶也及¶
濫吹于朝偏親垂白既懼且喜方以出入言路奉職唯¶
<pb:KR4d0127_WYG_004-4b>¶
謹而又不及朝夕之養亟欲請外以伸烏鳥之情天降¶
酷罰夫人即世某銜哀茹荼扶杖䕶送歸以終竁事實¶
荆溪余奥山之原去先人之兆一里而近從先志也夫¶
合塟雖後世所尚然謂之古則不可故後世有不合葬¶
者世或未之罪也先人葬方潭山丙地山小而狹舊不¶
為壙今將竁而合之或撓動其神靈毁傷其林木于小¶
子安乎余奥距方潭山矗矗相望也廬居于山之下作¶
亭于巔名之曰望思左乎髙祖之所葬也右乎先兄之¶
<pb:KR4d0127_WYG_004-5a>¶
所葬也登斯亭也若祖若父顧盼之間靡不畢見既而¶
望而悲悲而思愀然省厥躬其不忝前人乎則廬居之¶
間不待訓諭告戒與夫座右之銘矣矧予憂患之久重¶
以頑暗若不愓厲何以奉承大訓經曰無念爾祖聿修¶
厥徳又曰夙興夜寐無忝所生嗚呼小子可不念哉可¶
不念哉亭去夫人墓五十二步建于既葬之年五月二¶
十三日記¶
　　　書方潭移溪事¶
<pb:KR4d0127_WYG_004-5b>¶
余遊方潭昔日力不繼每至輙去戊戌冬至後三日宿¶
寺中步自橋而北觀新築堤岸與浴堂後基址累石捍¶
溪堅緻逾十數丈用工不數十人慨然歎曰圓凈師以¶
修造作佛事人所不及鑿引水渠田疇加闢回溪昜流¶
基址增廣他日方潭僧益衆屋宇益廣供膳益給誰之¶
力歟先長史締創于前圓凈師復培緝于後實無窮之¶
利後人可不知所自乎故書以遺其徒使刋諸石政和¶
戊戌十二月初六日¶
<pb:KR4d0127_WYG_004-6a>¶
　　墓銘¶
　　　從弟元素墓銘¶
元素予叔父第二子也宣和癸邜以鄉薦赴試禮部甲¶
辰三月不幸卒于京師建炎改元十二月庚申葬于其¶
縣仙桂鄉方潭院之西從兄徽猷閣待制某臨送山原¶
為之銘曰¶
吾兄元承有弟元素安禮其名宣義其父兄官河東元¶
素實從左右是依問學從容羣書博觀繼以編纂口誦¶
<pb:KR4d0127_WYG_004-6b>¶
心記浹洽貫穿覃思既精吐為華英爰列薦書士友以¶
傾宣和辛丑睦冦嘯聚浸淫鄉邦官吏恐懼劉公士英¶
紏合義兵除器峙糧分部扞城元素忠勇長揖守帥贊¶
以方畧佐其大計羣盗果至城堅叵當林松伯髙記之¶
甚詳元素倜儻篤于風義赴人急難不顧其已惟鮑商¶
霖病于京師詗候闕然獨往視之歸得寒疾遂不可治¶
嗚呼哀哉鄉喪善士家失令子人之云亡邦國殄瘁我¶
在夀陽聞訃震驚使加數年學就業成升于王朝為國¶
<pb:KR4d0127_WYG_004-7a>¶
俊英今也已矣言之涕零荆溪方潭山水竒秀爾父伯¶
叔環葬前後元素從之實志之舊建炎改元歳在丁未¶
維丑之月窀穸是事早婚于吳中道不偶以仲氏子昭¶
孫為後享年幾何三十有七白首偏親追念曷畢仲氏¶
孝友厚其送終拊親幼孤實與已同我作銘詩以閟其¶
藏於乎萬年泉室有光¶
　　頌¶
　　　頌堯¶
<pb:KR4d0127_WYG_004-7b>¶
在昔明聖曰堯舜氏黄屋非心唯天我視堯有天下不¶
私其已舉以授舜猶棄敝屣天下四海不頌其美舜以¶
禪禹禹以命子傳夏之歴八百其祀天下四海不訾其¶
鄙堯禹異趣其歸一揆道徳之公精神之至維時淳厚¶
異議不起後世囂薄紛紜披靡簞食豆羮與者見色得¶
者私喜而况舉國推以予人天下不駭者寡國不明智¶
士不養氣上下一律惟已自利大道之公淪没垂地嗚¶
呼巍巍大哉唐虞氏之風實聖賢之髙軌¶
<pb:KR4d0127_WYG_004-8a>¶
　　銘¶
　　　誠齋銘¶
　先妣傾喪築室墓下牓曰誠齋作誠齋銘¶
彼荒者廬予昔所苃僅蔽風雨茍完歳月唯誠則存不¶
誠無物勉哉厥修没齒勿輟¶
　　　二齋銘¶
　予罷官東陽築室城南作耘齋溉堂以為燕居之所¶
　因作二銘以自警¶
<pb:KR4d0127_WYG_004-8b>¶
　　　　耘齋¶
地不在廣方寸實同惟情為田耕穫乃功昔為校官耘¶
人之苗今也退休自耘其疇田耘伊何芟夷蘊崇稂莠¶
不生嘉榖乃豐固我靈根存我夜氣太和保合蒸為美¶
瑞不然戕賊荆棘之地非天爾殊爾則自棄銘于座隅¶
庶免蹈之弗克念兹小人之歸¶
　　　　溉堂¶
凡物之生雨露是資彼生者天人則相之曰嵗大旱一¶
<pb:KR4d0127_WYG_004-9a>¶
溉何益溉而不輟豈不為力後枯之理夙夜斯得伊予¶
早衰外嗇中乾豈無靈液自涸其源至人葆真吐納為¶
最譬如植物雨則茂遂亦曰天醴飲其醇和暢乎四肢¶
惟顔之酡我銘斯堂訂予之迷欲成厥功戒之在虧¶
　　偈¶
　　　山中四偈¶
　予廬居山中朞年鄰之父老遺以花卉藥果雜植亭¶
　之左右以備採掇服食幸不滅性作山中四偈¶
<pb:KR4d0127_WYG_004-9b>¶
　　　　花蹊¶
彼芳者華乗時敷榮革其焦枯爰變丹青畹蘭之秀嶺¶
梅之英雜植旁羅别狀異名孰使然哉自色自形理可¶
以燭學可以明桃李不言蹊徑自成¶
　　　　竹徑¶
緑竹猗猗如璧如玉如衛武公在彼淇澳其勁挺挺其¶
髙矗矗剛不可折榮不可辱虚不可實直不可曲夏不¶
受暑冬不變緑蕭蕭其隂清爽絶俗今雖未多來者可¶
<pb:KR4d0127_WYG_004-10a>¶
續鞭萌繁滋渭川在目¶
　　　　藥圃¶
彼藥多品州土各異甘苦既殊莖葉或類桐君所編神¶
農所記謾不可考真偽孰是維此遐邑地偏多厲服食¶
所資自逺而至厥壤攸出封殖宜閟英華紛敷根實茂¶
遂採擷必親杵臼爰備攻疾蠲痾惟勤服餌欲見竒功¶
騐所嘗試¶
　　　　蔬畦¶
<pb:KR4d0127_WYG_004-10b>¶
彼嘉者蔬于山之下棊布可觀區分如畫引溜灌溉不¶
捨晝夜擢本後先更王迭覇紫芥耐冬白菘宜夏其甘¶
逾瓠其美勝蔗予方蔬食毎掇盈把烹肥擊鮮夫我不¶
暇抱甕灌畦率先園者¶
　　祝文¶
　　　登州告先聖¶
朝廷方興崇學校郡縣内外奉王之制㒺敢不肅維兹¶
殿宇閲嵗之久塗塈頽落廟貌不嚴不足以妥神之靈¶
<pb:KR4d0127_WYG_004-11a>¶
今涓日之良昜桷與瓦徹而新之以稱眀天子所以欽¶
祀之意惟王其鑒¶
　　　壽州謁先聖¶
某以諸生擢由學校今被命于朝來守兹土學道愛人¶
敢忘吾先聖之訓涖事之始不敢不告¶
　　　諸廟¶
維神以休烈廟食兹土雨暘時若民受其賜蓋亦乆矣¶
某被命出守爰初視事賴神之休自今其始惟神監之¶
<pb:KR4d0127_WYG_004-11b>¶
敢忘昭告¶
　　　天齊廟¶
維神以靈惠垂庇一方民所瞻仰其亦乆矣某被命守¶
土爰初視事賴神之庥自今其始惟神鑒之敢忘昭告¶
　　　社稷¶
維神以休烈垂祐下民生殖之功萬世永賴某被命守¶
土涖事之始率諸常事敢不祗謁¶
　　　祈晴¶
<pb:KR4d0127_WYG_004-12a>¶
耕耨既修方冀來年之瑞霖淫繼作不無水潦之憂輒¶
控微誠仰祈眀貺伏願上靈降鑒休證來臻消隂沴而¶
應時赫陽光而普照豐年可望庶類均懽¶
　　　淮源王¶
某被命出守爰初視事問民疾苦皆以為瀕淮之民恃¶
麥以生去嵗麥幾成而水害之今麥欲秀而雨不已吏¶
民惶懼不知所為其何以供税賦奉神明之祀乎惟神¶
實庇一方民所依賴刺史失職當被譴責彼民何辜神¶
<pb:KR4d0127_WYG_004-12b>¶
獨不憫焉躬率羣僚奔走祠下惟神鑒之¶
　　祭文¶
　　　祭范忠宣公¶
嗚呼公乎惟公烈考慶歴名臣歿十餘年公名復振治¶
平之初召為御史惟帝曰吁文正有子爰及熈寕進公¶
諌垣公曰用我知無不言先天下憂後天下樂公惟似¶
之不叛其學二聖臨御圖任老成公歸西極四方敉寧¶
帝曰汝賢引登輔弼公不茍安踰嵗而出公之出處為¶
<pb:KR4d0127_WYG_004-13a>¶
時升降去國五年帝復用公公初在朝非堯不陳于蕃¶
于宣一于愛君紹聖初政出居宛邱抗章極言朋黨是¶
憂惟時謗誣讐怨畢斥諸公南行恩典廢格公曰不可¶
貽國後患冝因赦原聴其自便公言一出人為公危公¶
則泰然言非我私今上嗣位眀燭萬國惟公皤然起自¶
謫籍上趣入覲曰留相予公以疾辭其來徐徐公休于¶
家問勞洊至冀公少康以佐天子天不憗遺公訃遽聞¶
縉紳咨嗟故老涕顰嗚呼公乎仁祖及今五聖百年惟¶
<pb:KR4d0127_WYG_004-13b>¶
公世家以忠義傳父子兄弟一門俱賢危言正論讀者¶
潸然臨歿之章一何切焉某戅愚不敏舊辱公知提携¶
振拔俾聞于時今公云亾欲報曷追西望輀車綍紖莫¶
持寓辭千里侑此一巵¶
　　　祭黄右丞¶
惟公懿學美材蔚于時望嘉言讜論簡在三朝裕陵超¶
寘于憲司哲廟擢登于政府歴時既久經德不囘肆真¶
人之作興越多士而進用未踰嵗月乃以疾聞力請宮¶
<pb:KR4d0127_WYG_004-14a>¶
祠旋歸故里章所上者六七詔趣召者再三雅意本朝¶
老而彌篤乃心王室歿且不忘夫何驅馳才及于近郊¶
而奄忽俄臻于大故僚寀興云亡之嘆淵𠂻軫不憗之¶
悲某久辱誤知適當言路趨風方邇去徳猶新豈知嵗¶
月之間遂作九原之隔聊陳薄奠詎盡誠悲¶
　　　祭丁包䝉¶
惟靈禀天資之異常企前脩而為志潔&KR0757;履之無玷坦¶
襟懐而樂易自郡計之五上信行能之已試視科第以¶
<pb:KR4d0127_WYG_004-14b>¶
俯拾偶澤宫之未利方援此以有請遽被誣而下吏念¶
横逆之來集誠古今之異事嗟造物之頓挫實伊人之¶
私意罄多士以懐怨豈予親之獨議自去嵗之東下欲¶
投觚而操耜期閉户以自樂俄執經之如市悵講席之¶
未暖嘆沈痾之驟至攬遺墨以尚濕驚銘旌之已植嗚¶
呼哀哉昔先子之捐館惟一女之醇懿擇良配以付託¶
實伊予之兄弟念久之而未獲既得公而極慰匪冨貴¶
以皇恤期偕老以卒嵗何中路之蹉跌忽如川而先逝¶
<pb:KR4d0127_WYG_004-15a>¶
兹孤幼以滿堂藐餘生之誰寄將修短之前定非人謀¶
之能致嗟彼蒼之謂何痛斯人之殄瘁閟聲容之杳然¶
願再瞻而莫遂陳薄奠以叙哀神來舉兮斯觶¶
　　　祭亡兄左史¶
惟我與兄總角相從後來出處未嘗不同鼓篋帝京跨¶
嶺渉江留滯韲鹽燈夜雨牕間闗百試志莫肯降獲聨¶
優最奏對宸楓載念西游擔簦于洛依歸夫子覃思力¶
學格物致知㑹方守約惟兄蚤達立有所卓視彼衆人¶
<pb:KR4d0127_WYG_004-15b>¶
允矣先覺不鄙踈庸提誨磨琢濫吹同升得官于朝西¶
掖𤨏闈揣分實叨兄由烏府記言螭坳人謂子榮予憂¶
方膠葢予二人憤邪疾饕羣隂以目其能一朝予丐補¶
外領郡壽春兄守鄱陽抗章力陳再易于宣篤勤為民¶
天災流行夜寐不伸救療旁午活此州人兄俄奄逝嫂¶
亦殞身夭禍盈門天何不仁萬口盡傷當路以聞淵𠂻¶
軫悼褒典疏恩嗚呼哀哉追念疇昔恍如一日或升或¶
沈靡曾弃失今乃獨先顧影孰匹雙旌翩翩飄風瑟瑟¶
<pb:KR4d0127_WYG_004-16a>¶
予繫州組追送不克天實臨之監此悃愊薄奠道周老¶
淚泉激¶
　　　祭張宗博¶
惟兄沈識偉器見于夙成蚤擅辭華領袖後生旋宰劇¶
邑治煩有聲受佐大府朅來帝京親賢宗藩公談是程¶
優游静退利徑靡争有識咨嗟躁進革情謂公見知臺¶
省飛纓云胡不淑禍患相攖綿延累載竟殞厥靈嗚呼¶
哀哉如何不肖舊辱公知館我甥室時方布衣提携剪¶
<pb:KR4d0127_WYG_004-16b>¶
拂繆列金閨非公之賜何以至斯昔公罹艱逺歸海涯¶
我亦去國假守淮西相望天末江湖渺瀰孰謂數月公¶
訃遽來聞問驚怛肝膽沸糜罷斥來歸公喪在堂入門¶
望帷涕泗已滂嗚呼哀哉謂才必達公乃困阨謂仁者¶
壽公壽不多悠悠蒼天曰如之何公有令子克紹厥緒¶
公今云亡豈復兹慮惟我鈍頑凛凛危懼厚徳不報尚¶
期末路敢以菲薄恭薦情素冀公不昧歆此奠爼¶
　　　祭張宗博夫人¶
<pb:KR4d0127_WYG_004-17a>¶
夫人生長于永嘉而卒葬陶山葢從其先舅姑之兆域¶
亦其平日志意之所安者也禮婦人不及事舅姑謂之¶
不幸今也生則逮事死焉從之嗚呼夫人可以無憾靈¶
輿啟行徑趨殯所日月不逺以待大葬道路瞻視㒺不¶
嗟嘆矧乎至親悲痛何極聊陳薄奠詎盡哀誠¶
　　　代祖母祭八叔¶
惟我長史兄弟三人叔氏之後唯汝獨存汝于諸房既¶
長且賢顧我獨存情均至親嵗時問勞有味其言豈無¶
<pb:KR4d0127_WYG_004-17b>¶
他人莫如汝勤嗚呼吾宗繄汝克敦唇齒相依枝葉附¶
根吾老已衰爾纔六旬冀汝康寧以庇弟昆如何不淑¶
乃棄而先吾孫罹憂自京而旋汝犯霜雪迓于江堧得¶
疾而歸謂宜少痊曽不浹旬遽隔九泉命也天只莫知¶
其原寓哀以辭薦此芳尊¶
　　　祭十七嫂方氏¶
嗚呼先兄之亾十有九年惟我令嫂送徃事存鞠育二¶
子迨其諸孫至于有成實艱且勤念昔宦學兄當我門¶
<pb:KR4d0127_WYG_004-18a>¶
道路裹糧悉出厚恩嫂實相之絶口不言我婦來歸教¶
誨周旋雖曰娣姒如弟妺焉究觀施為豈不曰賢云胡¶
南來避地秦川不幸得疾藥石弗痊神識奄忽遂歸九¶
泉嗚呼哀哉生死修短厥數在天雖云異鄉如鄰邑然¶
魂魄流行往還不難旋館于兹神其少安音容永違日¶
改月遷一奠靈帷摧胷裂肝¶
　　　祭十八嫂朱氏¶
嗚呼為士去其鄉而遊學四方非得兄弟經其家豈無¶
<pb:KR4d0127_WYG_004-18b>¶
養親之憂有兄弟者又必得夫人之賢助其内治然後¶
兄弟得盡其愛某愚不肖初離鄉井兼有此二者今也¶
不幸學未得伸其志而夫人棄去以失吾賢兄之助其¶
為痛傷抑可知已敬陳薄奠伏惟尚饗¶
　　　正議贈朝議大夫燎黄¶
某愚不肖年未及冠遭罹孤苦賴先人積善之慶不殞¶
其躬竊食于朝天子哀其禄不及養每遇大禮疏恩仕¶
籍輒下告第之制加褒贈之寵所以推恩廣恵以為臣¶
<pb:KR4d0127_WYG_004-19a>¶
子之勸也政和丙申冬祀圜壇則有朝請郎之命政和¶
丁酉大饗合宫時則有朝散大夫之命至政和戊戌誕¶
受九寳則有朝議大夫之命凡三嵗于兹叠被寵渥朝¶
廷之意厚矣惟靈上體至意受此顯命以庇我後人某¶
亦敢不夙夜自竭圖報萬一以永我先人休徳¶
　　　謁先祖長史墓¶
賴皇祖之大庇竊禄京師迨今七年比遭酷罰扶䕶還¶
舍未即殞滅敢忘展省惟靈其享之¶
<pb:KR4d0127_WYG_004-19b>¶
　　　謁先考正議墓¶
賴祖考庥庇竊禄京師違逺松楸迨今七年天禍我家¶
先妣傾喪日月不居奄經卒哭號天叩地哀痛㒺極茍¶
延殘息扶䕶歸葬未即死滅不敢不祗見墓下嗚呼哀¶
哉¶
　　　謁十四叔墓¶
某自㓜時䝉被叔父教誨爰以誤恩竊官于朝徳厚賜¶
深未知報稱違去五載叔父不幸捐館某貪戀榮寵不¶
<pb:KR4d0127_WYG_004-20a>¶
克謁告以歸今以禍罰還家叔父之葬已更嵗籥其為¶
悲痛尚復何言薄奠薦誠有淚如雨嗚呼哀哉¶
　　　謁十七兄墓¶
自昔兄長既克大葬某踰月即為蓬萊之行違去松楸¶
經及七載竊官于朝濫綴班列兄賜實多久欲歸省墳¶
園志願未遂今天降禍先妣喪亾日月不居奄經時序¶
號天叩地哀痛何極茍延殘生以畢大事未即死滅不¶
敢不展謁墓下嗚呼哀哉¶
<pb:KR4d0127_WYG_004-20b>¶
　¶
　¶
　¶
　¶
　¶
　¶
　¶
　給事集巻四¶
